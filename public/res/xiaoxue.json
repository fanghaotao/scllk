[
    {
      "num": 1,
      "title": "江南",
      "author": "汉乐府",
      "text": "江南可采莲，莲叶何田田。鱼戏莲叶东，鱼戏莲叶西，鱼戏莲叶南，鱼戏莲叶北。"
    },
    {
      "num": 2,
      "title": "咏鹅",
      "author": "骆宾王",
      "text": "鹅，鹅，鹅，曲项向天歌，白毛浮绿水，红掌拨清波。"
    },
    {
      "num": 3,
      "title": "咏柳",
      "author": "贺知章",
      "text": "碧玉妆成一树高，万条垂下绿丝绦。不知细叶谁裁出？二月春风似剪刀。"
    },
    {
      "num": 4,
      "title": "登鹳雀楼",
      "author": "王之涣",
      "text": "白日依山尽，黄河入海流。欲穷千里目，更上一层楼。"
    },
    {
      "num": 5,
      "title": "凉州词",
      "author": "王翰",
      "text": "葡萄美酒夜光杯，欲饮琵琶马上催。醉卧沙场君莫笑，古来征战几人回？"
    },
    {
      "num": 6,
      "title": "芙蓉楼送辛渐",
      "author": "王昌龄",
      "text": "寒雨连江夜入吴，平明送客楚山孤。洛阳亲友如相问，一片冰心在玉壶。"
    },
    {
      "num": 7,
      "title": "敕勒歌",
      "author": "北朝民歌",
      "text": "敕勒川，阴山下，天似穹庐，笼盖四野。天苍苍，野茫茫，风吹草低见牛羊。"
    },
    {
      "num": 8,
      "title": "风",
      "author": "李峤",
      "text": "解落三秋叶，能开二月花。过江千尺浪，入竹万竿斜。"
    },
    {
      "num": 9,
      "title": "凉州词",
      "author": "王之涣",
      "text": "黄河远上白云间，一片孤城万仞山。羌笛何须怨杨柳，春风不度玉门关。"
    },
    {
      "num": 10,
      "title": "春晓",
      "author": "孟浩然",
      "text": "春眠不觉晓，处处闻啼鸟。夜来风雨声，花落知多少？"
    },
    {
      "num": 11,
      "title": "出塞",
      "author": "王昌龄",
      "text": "秦时明月汉时关，万里长征人未还。但使龙城飞将在，不教胡马度阴山。"
    },
    {
      "num": 12,
      "title": "鹿柴",
      "author": "王维",
      "text": "空山不见人，但闻人语响。返景入深林，复照青苔上。"
    },
    {
      "num": 13,
      "title": "送元二使安西",
      "author": "王维",
      "text": "渭城朝雨浥轻尘，客舍青青柳色新。劝君更尽一杯酒，西出阳关无故人。"
    },
    {
      "num": 14,
      "title": "九月九日忆山东兄弟",
      "author": "王维",
      "text": "独在异乡为异客，每逢佳节倍思亲。遥知兄弟登高处，遍插茱萸少一人。"
    },
    {
      "num": 15,
      "title": "静夜思",
      "author": "李白",
      "text": "床前明月光，疑是地上霜。举头望明月，低头思故乡。"
    },
    {
      "num": 16,
      "title": "古郎月行",
      "author": "李白",
      "text": "小时不识月，呼作白玉盘。又疑瑶台镜，飞在碧云端。"
    },
    {
      "num": 17,
      "title": "望庐山瀑布",
      "author": "李白",
      "text": "日照香炉生紫烟，遥看瀑布挂前川。飞流直下三千尺，疑是银河落九天。"
    },
    {
      "num": 18,
      "title": "赠汪伦",
      "author": "李白",
      "text": "李白乘舟将欲行，忽闻岸上踏歌声。桃花潭水深千尺，不及汪伦送我情。"
    },
    {
      "num": 19,
      "title": "黄鹤楼送孟浩然之广陵",
      "author": "李白",
      "text": "故人西辞黄鹤楼，烟花三月下扬州。孤帆远影碧空尽，唯见长江天际流。"
    },
    {
      "num": 20,
      "title": "早发白帝城",
      "author": "李白",
      "text": "朝辞白帝彩云间，千里江陵一日还。两岸猿声啼不住，轻舟已过万重山。"
    },
    {
      "num": 21,
      "title": "望天门山",
      "author": "李白",
      "text": "天门中断楚江开，碧水东流至北回。两岸青山相对出，孤帆一片日边来。"
    },
    {
      "num": 22,
      "title": "别董大",
      "author": "高适",
      "text": "千里黄云白日曛，北风吹雁雪纷纷。莫愁前路无知己，天下谁人不识君？"
    },
    {
      "num": 23,
      "title": "绝句",
      "author": "杜甫",
      "text": "两个黄鹂鸣翠柳，一行白鹭上青天。窗含西岭千秋雪，门泊东吴万里船。"
    },
    {
      "num": 24,
      "title": "春夜喜雨",
      "author": "杜甫",
      "text": "好雨知时节，当春乃发生。随风潜入夜，润物细无声。野径云俱黑，江船火独明。晓看红湿处，花重锦官城。"
    },
    {
      "num": 25,
      "title": "绝句",
      "author": "杜甫",
      "text": "迟日江山丽，春风花草香。泥融飞燕子，沙暖睡鸳鸯。"
    },
    {
      "num": 26,
      "title": "江畔独步寻花",
      "author": "杜甫",
      "text": "黄师塔前江水东，春光懒困倚微风。桃花一簇开无主，可爱深红爱浅红。"
    },
    {
      "num": 27,
      "title": "枫桥夜泊",
      "author": "张继",
      "text": "月落乌啼霜满天，江枫渔火对愁眠。姑苏城外寒山寺，夜半钟声到客船。"
    },
    {
      "num": 28,
      "title": "游子吟",
      "author": "孟郊",
      "text": "慈母手中线，游子身上衣。临行密密缝，意恐迟迟归。谁言寸草心，报得三春晖。"
    },
    {
      "num": 29,
      "title": "江雪",
      "author": "柳宗元",
      "text": "千山鸟飞绝，万径人踪灭。孤舟蓑笠翁，独钓寒江雪。"
    },
    {
      "num": 30,
      "title": "渔歌子",
      "author": "张志和",
      "text": "西塞山前白鹭飞，桃花流水鳜鱼肥。青箬笠，绿蓑衣，斜风细雨不须归。"
    },
    {
      "num": 31,
      "title": "塞下曲",
      "author": "卢纶",
      "text": "月黑雁飞高，单于夜遁逃。欲将轻骑逐，大雪满弓刀。"
    },
    {
      "num": 32,
      "title": "望洞庭",
      "author": "刘禹锡",
      "text": "湖光秋月两相和，潭面无风镜未磨。遥望洞庭山水翠，白银盘里一青螺。"
    },
    {
      "num": 33,
      "title": "浪淘沙",
      "author": "刘禹锡",
      "text": "九曲黄河万里沙，浪淘风簸自天涯。如今直上银河去，同到牵牛织女家。"
    },
    {
      "num": 34,
      "title": "赋得古原草送别",
      "author": "白居易",
      "text": "离离原上草，一岁一枯荣。野火烧不尽，春风吹又生。远芳侵古道，晴翠接荒城。又送王孙去，萋萋满别情。"
    },
    {
      "num": 35,
      "title": "池上",
      "author": "白居易",
      "text": "小娃撑小艇，偷采白莲回。不解藏踪迹，浮萍一道开。"
    },
    {
      "num": 36,
      "title": "忆江南",
      "author": "白居易",
      "text": "江南好，风景旧曾谙。日出江花红似火，春来江水绿如蓝。能不忆江南？"
    },
    {
      "num": 37,
      "title": "小儿垂钓",
      "author": "胡令能",
      "text": "蓬头稚子学垂纶，侧坐莓台草映身。路人借问遥招手，怕得鱼惊不应人。"
    },
    {
      "num": 38,
      "title": "悯农",
      "author": "李绅",
      "text": "锄禾日当午，汗滴禾下土。谁知盘中餐，粒粒皆辛苦。"
    },
    {
      "num": 39,
      "title": "寻隐者不遇",
      "author": "贾岛",
      "text": "松下问童子，言师采药去。只在此山中，云深不知处。"
    },
    {
      "num": 40,
      "title": "山行",
      "author": "杜牧",
      "text": "远上寒山石径斜，白云生处有人家。停车坐爱枫林晚，霜叶红于二月花。"
    },
    {
      "num": 41,
      "title": "清明",
      "author": "杜牧",
      "text": "清明时节雨纷纷，路上行人欲断魂。借问酒家何处有？牧童遥指杏花村。"
    },
    {
      "num": 42,
      "title": "江南春",
      "author": "杜牧",
      "text": "千里莺啼绿映红，水村山郭酒旗风；南朝四百八十寺，多少楼台烟雨中。"
    },
    {
      "num": 43,
      "title": "乐游原",
      "author": "李商隐",
      "text": "向晚意不适，驱车登古原。夕阳无限好，只是近黄昏。"
    },
    {
      "num": 44,
      "title": "蜂",
      "author": "罗隐",
      "text": "不论平地与山尖，无限风光尽被占。采得百花成蜜后，为谁辛苦为谁甜。"
    },
    {
      "num": 45,
      "title": "江上渔者",
      "author": "范仲淹",
      "text": "江上往来人，但爱鲈鱼美。君看一叶舟，出没风波里。"
    },
    {
      "num": 46,
      "title": "元日",
      "author": "王安石",
      "text": "爆竹声中一岁除，春风送暖入屠苏，千门万户曈曈日，总把新桃换旧符。"
    },
    {
      "num": 47,
      "title": "泊船瓜洲",
      "author": "王安石",
      "text": "京口瓜洲一水间，钟山只隔数重山。春风又绿江南岸，明月何时照我还。"
    },
    {
      "num": 48,
      "title": "书湖阴先生壁",
      "author": "王安石",
      "text": "茅檐长扫净无苔，花木成畦手自裁。一水护田将绿绕，两山排闼送青来。"
    },
    {
      "num": 49,
      "title": "六月二十七日望湖楼醉书",
      "author": "苏轼",
      "text": "黑云翻墨未遮山，白雨跳珠乱入船。卷地风来忽吹散，望湖楼下水如天。"
    },
    {
      "num": 50,
      "title": "饮湖上初晴后雨",
      "author": "苏轼",
      "text": "水光潋滟晴方好，山色空蒙雨亦奇。欲把西湖比西子，淡妆浓抹总相宜。"
    },
    {
      "num": 51,
      "title": "惠崇春江晓景",
      "author": "苏轼",
      "text": "竹外桃花三两枝，春江水暖鸭先知。芦蒿满地芦芽短，正是河豚欲上时。"
    },
    {
      "num": 52,
      "title": "题西林壁",
      "author": "苏轼",
      "text": "横看成岭侧成峰，远近高低各不同。不识庐山真面目，只缘身在此山中。"
    },
    {
      "num": 53,
      "title": "夏日绝句",
      "author": "李清照",
      "text": "生当作人杰，死亦为鬼雄。至今思项羽，不肯过江东。"
    },
    {
      "num": 54,
      "title": "示儿",
      "author": "陆游",
      "text": "死去元知万事空，但悲不见九州同。王师北定中原日，家祭无忘告乃翁。"
    },
    {
      "num": 55,
      "title": "秋夜将晓出篱门迎凉有感",
      "author": "陆游",
      "text": "三万里河东入海，五千仞岳上摩天。遗民泪尽胡尘里，南望王师又一年。"
    },
    {
      "num": 56,
      "title": "所见",
      "author": "袁枚",
      "text": "牧童骑黄牛，歌声振林樾。意欲捕鸣蝉，忽然闭口立。"
    },
    {
      "num": 57,
      "title": "四时田园杂兴",
      "author": "范成大",
      "text": "昼出耘田夜绩麻，村庄儿女各当家。童孙未解供耕织，也傍桑阴学种瓜。"
    },
    {
      "num": 58,
      "title": "小池",
      "author": "杨万里",
      "text": "泉眼无声惜细流，树阴照水爱晴柔。小荷才露尖尖角，早有蜻蜓立上头。"
    },
    {
      "num": 59,
      "title": "晓出净慈寺送林子方",
      "author": "杨万里",
      "text": "毕竟西湖六月中，风光不与四时同。接天莲叶无穷碧，映日荷花别样红。"
    },
    {
      "num": 60,
      "title": "春日",
      "author": "朱熹",
      "text": "胜日寻芳泗水滨，无边光景一时新。等闲识得东风面，万紫千红总是春。"
    },
    {
      "num": 61,
      "title": "题临安邸",
      "author": "林升",
      "text": "山外青山楼外楼，西湖歌舞几时休？暖风熏得游人醉，直把杭州作卞州。"
    },
    {
      "num": 62,
      "title": "游园不值",
      "author": "叶绍翁",
      "text": "应怜屐齿印苍苔，小扣柴扉久不开。春色满园关不住，一枝红杏出墙来。"
    },
    {
      "num": 63,
      "title": "乡村四月",
      "author": "翁卷",
      "text": "绿遍山原白满川，子规声里雨如烟。乡村四月闲人少，才了蚕桑又插田。"
    },
    {
      "num": 64,
      "title": "墨梅",
      "author": "王冕",
      "text": "我家洗砚池头树，朵朵花开淡墨痕。不要人夸颜色好，只留清气满乾坤。"
    },
    {
      "num": 65,
      "title": "石灰吟",
      "author": "于谦",
      "text": "千锤万凿出深山，烈火焚烧若等闲，粉身碎骨浑不怕，要留青白在人间。"
    },
    {
      "num": 66,
      "title": "竹石",
      "author": "郑燮",
      "text": "咬定青山不放松，立根原在破岩中。千磨万击还坚劲，任尔东西南北风。"
    },
    {
      "num": 67,
      "title": "村居",
      "author": "高鼎",
      "text": "草长莺飞二月天，拂堤扬柳醉青烟。儿童放学归来早，忙趁东风放纸鸢。"
    }
  ]